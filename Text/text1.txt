İşaret Dili

İşaret dili, işitme engelli bireylerin iletişim kurmalarını sağlayan görsel-işitsel bir dildir. Her ülkenin kendine özgü bir işaret dili vardır ve bu diller, aynı konuşulan diller gibi farklı gramer yapıları ve kelime dağarcıklarına sahiptir. İşaret dili, el hareketleri, yüz ifadeleri, vücut duruşları ve bazen de dudak hareketlerini içerir. İşitme engellilerin eğitimine, sosyal yaşantısına ve kültürel kimliklerine büyük katkı sağlar. Aynı zamanda, işitme engeli olmayan bireyler tarafından da öğrenilerek daha kapsayıcı bir toplum oluşturulmasına destek olabilir. İşaret dili, sadece işitme engelliler arasında değil, aynı zamanda işitme engelli olmayanlarla da etkili bir iletişim aracı olarak kullanılabilir.

Sağır topluluklar tarih boyunca işaret dillerini kullanmışlardır. İşaret diline dair en eski yazılı kayıt M.Ö. 5. yüzyıla dayanmaktadır. Platon’un "Kratylos" diyaloğunda, Socrates şu sözlerle işaret dilinin önemini vurgular: “Eğer sesimiz veya dilimiz olmasaydı ve birbirimize bir şeyler anlatmak isteseydik, tıpkı şu an sağır insanların yaptığı gibi ellerimizi, kafamızı ve bedenimizin geri kalanını hareket ettirerek işaretler yapmaya çalışmaz mıydık?”

19.yüzyıla kadar işaret dillerine dair bilinenlerin çoğu, dilin dokümantasyonundan ziyade sözel dilden işaret diline kelime aktarımı yapmayı kolaylaştırmak için üretilen el ile yapılan alfabelerle (parmak alfabeleri) sınırlıydı. Pedro Ponce de León’un (1520-1584) ilk parmak alfabesini geliştirdiği söylenir.
1620’de Juan Pablo Bonet, Madrid’de "Reducción de las letras y arte para enseñar a hablar a los mudos" (Dilsiz insanlara konuşmayı öğretmek için harflerin ve sanatın indirgenmesi) adlı kitabını yayımlamıştır. Bu eser, işaret dili sesbilgisi ve parmak alfabesi ile sağır insanlar için oral eğitim metodu sunan ilk modern bilimsel eser olarak kabul edilir.

Britanya’da parmak alfabesi, gizli iletişim, halka hitap etme veya sağır insanların iletişimi gibi amaçlar için kullanılıyordu. 1648’de John Bulwer, "Usta Babington" adlı kişiyi parmak alfabesinde ehil bir sağır, "parmak eklemlerinde gayet başarılı" ve karısıyla dokunsal işaret yöntemini kullanarak kolaylıkla anlaşabilen birisi olarak tanımlamıştır.

1680’de George Dalgarno, sağır eğitim metodunu ve harflerin sol eldeki eklemlere ve avuçtaki bölgelere tekabül ettiği eklemsel bir alfabeyi içeren "Didascalocophus, or, The deaf and dumb man's tutor" (Didascalocophus ya da Sağır ve dilsizlerin eğitmeni) adlı kitabını yayınlamıştır. Eklemsel sistemler, işiten insanlar tarafından bir süre kullanılmıştı; bazıları bu sistemin Ogham alfabesine kadar gittiği hakkında tahminlerde bulunmuştur.

Bu alfabenin sesli harfleri, İngiliz İşaret Dili (British Sign Language), Avustralya İşaret Dili (Auslan) ve Yeni Zelanda İşaret Dili’nin (New Zealand Sign Language) çağdaş alfabelerinde yer bulmuşlardır. Modern iki elli parmak alfabelerinde sessiz harflerin ilk görünüşü 1698’de anonim bir sağır tarafından yayınlanan "Digiti Lingua" (Parmakların Dili) kitapçığında bulunur. Parmak alfabesinin gizlilik veya tamamen eğlence amaçlı kullanılabileceği öne sürülmüştür.

Charles de La Fin, vücutta gösterilen bir yerin baş harfinin bir harfi göstereceği, sesli harflerin de diğer İngiliz sistemlerindeki gibi parmak uçlarından gösterilebileceği bir sistemi sunduğu kitabını 1692’de yayınlamıştır. Bu sistemi hem İngilizce hem de Latince için yapmıştır.

1720’ye geldiğimizde, İngiliz parmak alfabesi şimdiki formuna neredeyse yaklaşmıştı. Bu alfabenin selefleri, Hindistan, Avustralya, Yeni Zelanda, Uganda ve Güney Afrika gibi eski İngiliz kolonilerinde ve Yugoslavya, Karayipler’deki Büyük Kayman Adası, Endonezya, Norveç, Almanya ve Amerika Birleşik Devletleri gibi yerlerde de sağır toplulukları (ya da en azından sınıflarda) tarafından kullanılmıştır.

Fransız Charles-Michel de l’Épée, şimdiye kadar Fransa ve Kuzey Amerika’da büyük ölçüde aynı kalan alfabesini 18. yüzyılda yayınladı. 1755’te, Abbé de l’Épée, Laurent Clerc’in tartışmalı olarak en ünlü mezunu olduğu sağırlar okulunu Paris’te kurdu. Clerc, Thomas Hopkins Gallaudet ile 1817’de Hartford, Connecticut’ta Amerikan Sağır Okulu’nu (American School for the Deaf) kurmak için Amerika’ya gitti. Gallaudet’in oğlu, Edward Miner Gallaudet, 1857’de Washington, D.C.’de sağırlar için bir okul kurdu. Bu okul, 1864’te Ulusal Sağır-Dilsiz Koleji (National Deaf-Mute College) oldu. Şimdi Gallaudet Üniversitesi olan okul, dünyada sağırlara sosyal bilim alanında eğitim veren tek okuldur.